# -*- mode: mandoku-view; -*-
#+TITLE: 陵川集
#+DATE: 2015-08-25 00:08:37.276835
#+PROPERTY: ID KR4d0424
#+PROPERTY: BASEEDITION WYG    
#+PROPERTY: JUAN 卷十五
<pb:KR4d0424_WYG_015-1a>¶
欽定四庫全書¶
　陵川集巻十五¶
　　　　　　　　　　　　　元　郝經　撰¶
　　七言絶句¶
　　　滿城道中二首¶
溪水隨城陡屈伸夕陽亂閃碧金鱗沙堤帶草烏啼健¶
山色逼人詩句新¶
十二西郎縹緲中顔行壁立挿晴空欲攜天地諸山去¶
<pb:KR4d0424_WYG_015-1b>¶
不遂秦鞭過海東¶
　　　抱陽寺¶
孱顔蒼玉抱幽村突兀雙龍窟宅尊回首萬山東盡處¶
冷煙平逺半乾坤¶
　　　郎山¶
晚風吹散樹頭雲斜日燒開水外村十二西郎來馬上¶
翠鋒蒼㦸倚天門¶
　　　九日郭外二首¶
<pb:KR4d0424_WYG_015-2a>¶
溪上蒼煙一道開誰家日夕採菱回片帆不舉波間過¶
無限好山波底來¶
萋萋宿草暗荒丘落日徘徊上上頭一曲悲歌天地窄¶
怪人獨鳥入長楸¶
　　　讀張良傳¶
顛嬴滅項復韓讐便與赤松方外游丞相蕭何功第一¶
白頭不免漢家囚¶
　　　讀則天紀¶
<pb:KR4d0424_WYG_015-2b>¶
則天未了立韋后武惠纔薨冊太真誰使唐家多女禍¶
晉陽宫裏舊宫人¶
　　　讀唐文粹¶
琅琅玉振粲珠光一代雄文照李唐底事平淮碑一首¶
文公不載載文昌¶
　　　醉後二首¶
何須黑白太分明不必區區話獨醒四海蒼生皆醉飽¶
我將荷鍤學劉伶¶
<pb:KR4d0424_WYG_015-3a>¶
誰將元氣釀春風解潑愁人磊磈胷只是忘憂不忘國¶
徑當一飲竭千鍾¶
　　　張侯宅新竹四首¶
斫盡凡材直幹生脱綳直欲與雲平珊珊戛戛風來去¶
常有湘江夜雨聲¶
孤根北地久難生全仗扶持長育成敢借他年數梢力¶
掃除氛祲見澄清¶
疎隂杳杳色霑衣恰似瀘溪月下時可恨一枝髙更秀¶
<pb:KR4d0424_WYG_015-3b>¶
背人偏被惡風吹¶
四座清隂上綺羅交青雜翠嫰煙和閒花閒草遥相映¶
更覺森森逸氣多¶
　　　讀晉武紀¶
恰下曹丕受禪臺賊臣女寵競姦回夕陽亭上一杯酒¶
又喚五胡諸夏來¶
　　　即事¶
一簇花枝閙酒巵兩家佳婦與佳兒半生失意元多感¶
<pb:KR4d0424_WYG_015-4a>¶
更見男婚女嫁時¶
　　　獨酌¶
歌罷長歌酒自傾休嗟屈子愛劉伶如今識破人間事¶
獨醉從來勝獨醒¶
　　　蠶¶
作繭纔成便棄捐可憐辛苦為誰寒不如蛛腹長絲滿¶
連結朱簷與畫欄¶
　　　西園姚黄¶
<pb:KR4d0424_WYG_015-4b>¶
四圍國色鬬新妝一本當中淡淡黄三十六宫簾盡捲¶
沉香亭下看明皇¶
　　　題明皇私語圖¶
一旦妖姬屬亂兵當時私語竟何成秪應蜀道䝉塵日¶
悔不終宵問賈生¶
　　　題芙蓉盆¶
　戊申秋道士李師於中山治所後堂故基得東坡先¶
　生雪堂圖書青玉潤瑩𨽻法鍔截四面各五分方停¶
<pb:KR4d0424_WYG_015-5a>¶
　無紐葢先生帥定武時所遺也九月五日觀于芙蓉¶
　盆雪浪碑下因書一絶以寓感云¶
辭却金鑾到雪堂中朝無復漢文章不須更論青苗户¶
丈八盆邊醉一場¶
　　　羽扇¶
天山雪鶻落霜翎更比氷紈分外輕五丈原頭兵十萬¶
縱横竒計指麾成¶
　　　大風¶
<pb:KR4d0424_WYG_015-5b>¶
土囊都不辨雄雌直把乾坤怒一吹我欲乗時起鷼運¶
北溟飛去到天池¶
　　　三臺懷古二首¶
衰草遺臺尚幾層荒凉無復艷歌聲西陵儘有千年臭¶
費盡衡漳洗不清¶
涕泣吚嚶後事多髙臺空著繐帷歌一時姦偽雖難辨¶
争奈天長地久何¶
　　　蘓門八詠¶
<pb:KR4d0424_WYG_015-6a>¶
　　　　百泉¶
碧玉山前玉鏡明亂山倒影睡龍驚蹴翻貝闕光零亂¶
萬斛明珠儘一傾¶
　　　　湧金¶
雲容天影與山光一片飛來浸夕陽萬古婆娑金世界¶
海神擲向水中央¶
　　　　梅溪¶
竹外青山竹裏泉嫰寒風力妥輕煙誰將景與詩人㑹¶
<pb:KR4d0424_WYG_015-6b>¶
正是梅花欲雪天¶
　　　　卓水¶
竹梢低處見共山一水環流萬竹間饑鳯不來空閬苑¶
晚風吹碎碧琅玕¶
　　　　嘯臺¶
肉薄羣狐尾血腥一天自作鳯凰鳴閬風吹斷無消息¶
老樹遺臺萬古情¶
　　　　仙人迹¶
<pb:KR4d0424_WYG_015-7a>¶
八表遨遊入太清世塵十萬盡縱横翛然物外誰曾見¶
無跡無蹤是善行¶
　　　　安樂窩¶
不見先生二百年老雲石室鎖荒寒當時一理元無間¶
何事都將四段看¶
　　　　月臺¶
飛仙挾月下崑丘擲向山頭更不收却被巨靈偷桂魄¶
太行山色照神州¶
<pb:KR4d0424_WYG_015-7b>¶
　　　陳橋門¶
一片黄袍著帝躬六軍謀逆爾何功太平三百年基業¶
都在當時涕泣中¶
　　　龍徳故宫懷古一十四首¶
常怪韓王智數多不從太祖據山河黄流豈是天為塹¶
青屋誰知是帝羅¶
國是當時總是非强將商鞅作臯䕫莫言天變渾無畏¶
不見雷轟黨籍碑¶
<pb:KR4d0424_WYG_015-8a>¶
蔡京姦計假荆公紹述雖同事豈同不向嶺南消禍本¶
更從海上立竒功¶
禁絶蘓文碑盡磨中原不使見東坡牛童馬走能傳誦¶
若比燒時數更多¶
覺察伊川不著書更將偽學重相誣至今江左傳伊洛¶
依舊堂堂一大儒¶
銅黨紛紛快老姦敗盟更欲復燕山當時若使無邊釁¶
不在權臣即宦官¶
<pb:KR4d0424_WYG_015-8b>¶
人間未省有金國地底唯知幸鐵樓忽見城頭鷓鴣舞¶
賣花聲斷不勝愁¶
萬歲山來窮九州汴堤猶有萬人愁中原自古多亡國¶
亡宋誰知是石頭¶
復國誅讐事豈難背城借一據河山汴梁更不回頭望¶
直送枉黄到浙間¶
少康一旅便南奔畀付英雄國可存宗澤云亡李綱罷¶
衣冠不復到中原¶
<pb:KR4d0424_WYG_015-9a>¶
却許邦昌為紀信渾將秦檜作程嬰甘心江左為東晉¶
長使英雄氣不平¶
金人不敢駐幽燕劉豫猶令帝八年若守汴梁和且戰¶
闗河一半尚能全¶
建炎新焰起江東寃血青城尚幾重閩越兩王還有後¶
天教太祖繼髙宗¶
帥府雄開不即真宋州躍馬趣曹門只將京國為根本¶
百戰能令社稷存¶
<pb:KR4d0424_WYG_015-9b>¶
　　　宫人斜¶
椒壁摧頽隠野蒿妖狐篤簌噪空壕美人一夜為黄土¶
郕國夫人甲第髙¶
　　　宿邯鄲¶
青蔬白飯力加餐且慰行人行路難莫向夢中還説夢¶
世間何處不邯鄲¶
　　　射雁¶
驚鴻數㸃亂長空金鏃髙穿帶響雄部曲盡看鞭指處¶
<pb:KR4d0424_WYG_015-10a>¶
冷雲一字落秋風¶
　　　味真庵¶
世間有味非真味味到無時却是真一食萬錢難下箸¶
簞瓢陋巷是何人¶
　　　感興¶
不得意事十八九可與言人百二三無慮無愁一樽酒¶
短屏髙枕日東南¶
　　　帥正堂¶
<pb:KR4d0424_WYG_015-10b>¶
秋渚芙蓉澹澹香新亭爽氣釀新凉晚風吹斷溪南雨¶
一片金煙掛夕陽¶
　　　曉渡沙河¶
馬渡潺潺石子灘山頭曉月爛銀盤一天清興重回首¶
霜露滿鞍風水寒¶
　　　長蘆舟中遇風四首¶
海風栗栗刮鯨涎吹裂西南一半天暝色忽開隨酒散¶
浪花和月上船舷¶
<pb:KR4d0424_WYG_015-11a>¶
鏗鏗急雨射狂瀾兩岸隂風蔓草寒雲脚半天拖海氣¶
斷虹忽落著飛湍¶
杯盤楚楚下中流風順帆輕暮靄收忽憶黄河轟斂日¶
翠綃凉月轉船頭¶
斥鹵誰知草木蕃桑連平野麥連村漁人遥指碧雲際¶
碣石東邊是海門¶
　　　贈漁者二首¶
一尺新魴綠栁穿漁人饋我不論錢斫開細雪銀膏瑩¶
<pb:KR4d0424_WYG_015-11b>¶
旋折黄蘆爇晚煙¶
短短蘆芽小小蒲臨流舉網得嘉魚船頭撥剌猶然活¶
試問前村有酒無¶
　　　曹南道中憇闗帝祠書事二首¶
傳聞哨馬下江陵青草湖南已受兵闗帝祠前重回首¶
荆州底事到今争¶
白汗翻瓶馬不前緑隂還得解鞍眠塵容突兀祗何事¶
六月長途又一年¶
<pb:KR4d0424_WYG_015-12a>¶
　　　寓目¶
錯莫坤靈慘不春搶攘戈㦸閙風塵可憐萬里中原土¶
一段荆榛愁殺人¶
　　　秋夕¶
心事悠悠逐去鴻夢魂𣺌渺入西風無邊木葉無窮恨¶
一夜秋容滿鏡中¶
　　　宿黄陂縣南¶
茅屋欹斜竹逕荒稻畦殘水入方塘營屯未定斜陽下¶
<pb:KR4d0424_WYG_015-12b>¶
雁㸃秋煙不著行¶
稻糯今年分外成家家凖備樂昇平誰知未穫還抛却¶
天著豐年待北兵¶
　　　賢王渡江¶
魚入王舟動日華水天一片紫金霞渡江千古誰能得¶
恰到中原第四家¶
　　　渡江中流贈楊宣撫¶
䇿馬南來便渡江臨流舉酒望賢王舟中賴有婁師徳¶
<pb:KR4d0424_WYG_015-13a>¶
無浪無風到滸黄¶
　　　幽蘭軒¶
手殺官奴志自强孤軍百折竟夭亡君臣義盡平日死¶
絶勝迎降軹道傍¶
　　　太白入斗¶
聞説長庚是使星近來偏向斗牛明天宫太史無多語¶
玉帛交馳不用兵¶
　　　宿舊縣(故盱/眙也)¶
<pb:KR4d0424_WYG_015-13b>¶
無風無浪片帆輕總道昇平在此行却向淮南望淮北¶
斷鴻聲裏斷煙横¶
　　　勝游¶
好處相逢是勝㳺兩年霜後到江頭盃盤狼籍西風老¶
橙橘香中過一秋¶
　　　邵伯藕¶
蛟人折向水晶宫却著金刀截玉筒齒頰氷漿流不盡¶
灑然嚼碎雪玲瓏¶
<pb:KR4d0424_WYG_015-14a>¶
　　　霜後芙蓉¶
憔悴江頭秋牡丹南人棄擲北人看明妃出塞胭脂冷¶
霜滿琵琶淚滿鞍¶
　　　燭花¶
江城深夜作輕寒金粟堆盤蠟炬殘應是燈花憐久客¶
故隨人意報平安¶
　　　聞歸鳥¶
來時隨雁向南來雁北回時人未回至竟行藏豈由已¶
<pb:KR4d0424_WYG_015-14b>¶
且添温水浴疎梅¶
　　　正月三日見月¶
小雪初晴卵色天虚庭揺曳動江煙忽聞歸雁驚回首¶
新月梅梢又一年¶
　　　送江梅還伴使¶
坐席凝塵晝掩門客懷牢落阻江濵春來不見花消息¶
却著殘梅送主人¶
　　　凌晨¶
<pb:KR4d0424_WYG_015-15a>¶
凌晨聴鵲暮聴鴉夢裡闗河枕上家應是皇州春色滿¶
膽瓶昨夜也開花¶
　　　感興¶
鞍馬匆匆改館來芙蓉開罷海棠開梁間笑殺新來燕¶
去了重來尚未回¶
　　　佛頂橙¶
玉人解作軟金盃刳盡金犀氣未回滿酌瓊醅歌水調¶
碧雲髙興一天來¶
<pb:KR4d0424_WYG_015-15b>¶
　　　儀真館後園茙葵¶
開徹茙葵夏景深半牆紅錦卧堂隂雨荒苔老無人跡¶
傾盡區區向日心¶
　　　揚子¶
揚子江邊不見江江聲隨雨入寒牕慿誰載酒尋蘓二¶
赤壁磯頭白鳥雙¶
　　　館中春晚¶
春去春來總不知楊花誰使入簾帷偶然得句還驚悟¶
<pb:KR4d0424_WYG_015-16a>¶
却是今宵夢裏詩¶
花落深庭日正長蜂何撩亂燕何忙匡牀不下凝塵滿¶
消盡年光一炷香¶
　　　八月十六日曉起見月¶
冷雲收盡月當西過却秋宵已失期何事天公太相妬¶
只教人看不圓時¶
　　　聞雁¶
觸處闗心總可傷五年束手坐空堂江深月黑風雨急¶
<pb:KR4d0424_WYG_015-16b>¶
一雁飛鳴有底忙¶
　　　橄欖¶
半青來子味難誇宜著山僧㸃蠟茶若是党家金帳底¶
只將金橘送流霞¶
　　　江静¶
江静天寒不啟闗梅華開却月丹殘擬將斗柄占星歲¶
牕隙簷頭細細看¶
　　　梅¶
<pb:KR4d0424_WYG_015-17a>¶
欲吐檀心却倒垂梅花只看半開時折來細嚼還重嗅¶
歌罷離騷更詠詩¶
　　　憶酒友¶
三年獨酌楚江濵醉裏乾坤夢裏身周顗近來添一斗¶
坐中不見洛陽人¶
　　　喜雨¶
過時無雨已為災七月纔聞起怒雷但得山田稻畦滿¶
不須霶霈入城來¶
<pb:KR4d0424_WYG_015-17b>¶
　　　不寐¶
夢境都非得意時覺來誰與論襟期蠨蛸竟夜不成網¶
費盡千絲與萬絲¶
　　　十様小菊¶
孤根如線耐霜侵浪蘂還開玉與金為問西風縁底事¶
一枝同氣不同心¶
　　　館人餼雁¶
持節江頭久食魚館人供雁意踟蹰呼兒細看雲間足¶
<pb:KR4d0424_WYG_015-18a>¶
恐有中原問訊書¶
　　　芙蓉小酌¶
輕紗白紵不勝單繚亂江雲作小寒乘興更須傾一斗¶
芙蓉宜向雨中看¶
　　　窞池¶
半池泥水不曾清一撮魚針也自生好雨竟無風日惡¶
門前空説大江横¶
　　　二月一日雨中看梅¶
<pb:KR4d0424_WYG_015-18b>¶
紫樹青條玉幾叢半開半落不禁風看梅何必前村雪¶
二月江南煙雨中¶
　　　示馬徳璘¶
當年駐馬石牀邊老父相逢已結縁須向桑田最佳處¶
掛冠神武卜終焉(乙夘秋食于廣平逆旅一老父挾方/書數䇿與之語逹者也及使宋其子)¶
(徳璘從行似不/偶然故為示此)¶
　　　示孔晉¶
十五從戎已自竒更當磊落振襟期咸寧曾建中興業¶
<pb:KR4d0424_WYG_015-19a>¶
本是汾陽帳下兒¶
　　　丁夘歲元日¶
青春白髮坐相催草草杯盤淺淺梅爆竹煙寒簫鼔噎¶
隔牆飛過紙錢灰¶
　　　真州沙瘴¶
侵曉煙煤半抹牆急燒煑酒嚼鹽薑真州城裏多沙瘴¶
人道淮東小法場¶
　　　立秋夜有感¶
<pb:KR4d0424_WYG_015-19b>¶
月邊一夜火西流雲白天青萬里秋朔雁今朝離瀚海¶
定從何日到江頭¶
　　　丁夘新館寒食無花四首¶
折殘魏紫戴姚黄香盡河陽與洛陽剛向江頭覔春色¶
幾年孤館對空牆¶
四圍擊柝鎖重扉春去春來總不知腸斷東城中酒後¶
春衫走馬拂花枝¶
八年寒食總無家三月清明不見花屋角映陽看薺菜¶
<pb:KR4d0424_WYG_015-20a>¶
牆隂撥土覔蒿芽¶
陽和渾不到空齊深院無人長緑苔為報監門暫開鎖¶
少分春色入門來¶
　　　館内幽懷¶
狂花野夢滿疎籬恨殺絲𤓰結子稀獨立無言解蛛網¶
放他蝴蝶一雙飛¶
　　　伴使西計議送牛酪¶
深凝碧椀玉脂香輕結酥皮蠟面黄斫雪徑調傾一椀¶
<pb:KR4d0424_WYG_015-20b>¶
大江忽在鐵林傍¶
　　　新館木犀¶
欲將金粟插銀壺沉麝看來氣韻麤為問西風能記否¶
好香曾到故鄉無¶
　　　觀哺乳燕¶
黄口嗸嗸競食時一雙忙殺尚嫌遲遥憐待哺諸兒女¶
更比烏衣分外飢¶
　　　觀牡丹菊有感¶
<pb:KR4d0424_WYG_015-21a>¶
黄花喚作牡丹菊又喚芙蓉秋牡丹幸自拒霜全晚節¶
强為春色亦應難¶
　　　戊辰七夕¶
只見星杓掛月鈎銀河依舊隔牽牛遙憐玉雪佳兒女¶
淚滿西風乞巧樓¶
　　　戊午歲作一貫圖戊辰冬十月晦始成¶
十載方成一貫圖恍然才見未生初仲尼沒後遺言絶¶
且讀遺書莫著書¶
<pb:KR4d0424_WYG_015-21b>¶
　　　讀堯典¶
闗睢風雅三千首堯典文章第一篇從此聖人都不説¶
且休便論伏羲前¶
　　　讀王旦傳¶
禍本誰知自二王玉清未了又儲祥一瓶珠賣萬人命¶
剃髮披緇未易償¶
　　　即事¶
網羅蚊蚋一蠨蛸終日經營何太勞縱好未能包六合¶
<pb:KR4d0424_WYG_015-22a>¶
大鵬依舊九天髙¶
蒸開栁眼中宵熱落盡桃花半曉霜五月綿衣休便送¶
江頭天氣不尋常¶
　　　夢遊木香洞府¶
月牕青錦麝塵寒夢遶煙條露蘂看但覺身輕似蝴蝶¶
種香風物異槐安¶
　　　暮春二首¶
揚子楊花雪打門運衙花樹緑藏人花開花落年年事¶
<pb:KR4d0424_WYG_015-22b>¶
看取人間不盡春¶
重圍雨久塌蒼苔火鋪喧呼著棘栽唯有東風難禁約¶
隔牆吹過落花來¶
　　五言絶句¶
　　　同闞彦舉南湖晚步四首¶
月出東南隅湖湧黄金波清風颯然至奈此良夜何¶
太白吐金氣水樓清霽寒悠悠半滄海月出浮雲端¶
荷花臨水殿綺月轉簾腰晚吹動銀管暮凉生翠綃¶
<pb:KR4d0424_WYG_015-23a>¶
清風凌八極虎豹天門開長虹忽中斷海窟明月來¶
　　　送闞彦舉¶
長風吹短褐浪起魚龍腥萬里一樽酒送客東湖亭¶
　　　促織¶
亂聒霜前夜忙催機上秋無衣汝何益重作旅人愁¶
　　　曉寒¶
列列牕分曙霜雞噤不鳴只疑滄海凍還使日難生¶
　　　即事¶
<pb:KR4d0424_WYG_015-23b>¶
短衣歌永夜長劒倚髙秋近愛東家子無憂樂白頭¶
　　　大城南¶
栁拂春煙白花融曉日紅蕭蕭玉銜馬沙上踏輕風¶
　¶
　¶
　¶
　¶
　陵川集巻十五¶
